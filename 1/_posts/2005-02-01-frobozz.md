---
layout: post
title: Frobozz
---

Bir süredir, elimdeki bazı C tabanlı yazılım projelerinde kullanabileceğim ve
öğrencilere de önerebileceğim basit bir [Birim
Test](http://www.extremeprogramming.org/rules/unittests.html) kitaplığı
arıyordum.  Birim Test konusunu (ve daha genel düzeyde XP'yi) önemsiyorum;
disiplinle icra edilen her işi önemsediğim gibi.  Nedense bu disiplin ve
hackerlık sözcükleri kulağa çok da uyumlu gelen bir terkip oluşturmuyor.  Eğer
bu uyumsuzluğu gidermek hacker sözcüğünü lugatten silmemi gerektirseydi bu
durumu sanıyorum ben de Thomas Dickey gibi
[gerekçelendirirdim](http://dickey.his.com/personal/hackers.html)...  ve evet
Linus Torvalds'ın bu tip konulardaki olumsuz etkisinden haberdarım :-)

Önce hazır Debian paketleri sonra da Google üzerinde yaptığım aramalarda
[`check`](http://check.sourceforge.net/) dışında tatminkâr birşey bulamadım;
tâ ki en [cutest](http://cutest.sourceforge.net/) olanıyla karşılaşıncaya
kadar...  Doğrusu `check`'in de hakkını vermek lâzım, `autoconf` araçlarıyla
uyumlu çalışıyor.  Fakat ben biraz daha basit birşeyler peşindeydim.  Aslında
basitlik sözü beklentimi tam ifade etmiyor.  Tekerleği yeniden icat için
önemli bir gerekçem olmadığı sürece kullanmaktan kaçınmadığım Glib'le tümleşik
bir birim test kitaplığı hemen tercih edebileceğim bir şey olurdu ve bunu
yaparken kitaplığın karmaşıklığına değil karmaşıklığı Glib içinde nasıl
gizlediğine bakardım.  Ama böyle bir kitaplık yok (ben bulamadım en azından).
Bu durumda Glib dışına çıkıyorum; bulacağım kitaplığın Glib'in rengi içinde
kaybolacak kadar basit olmasını istememin nedeni bu.

Sadece GNOME için değil genel amaçlı bir kitaplık olmak iddiasındaki Glib'de
eksikliğini hissettiğim birkaç şeyden biri bu birim test, bir diğeri de "komut
satırı ayrıştırıcısı".  GNOME uygulamaları yaygın şekilde `popt`'u kullanıyor.
Eminim ki bana malum olmayan çeşitli gerekçeleri vardır, fakat neden `argp`
değil?  Madem Glib dışında bir çözüm aranacak ve komut satırı bir GUI programı
için çok da kritik bir alan değil, bağımlılıkları azaltmak adına `argp` daha
uygun olmaz mıydı?  Komut satırı ayrıştırıcısının Glib içinde olmaması benim
de zor yoldan öğrendiğim bir yerelleştirme kusuruna yol açıyor.  Glib
üzerinden `g_print` ailesi ile görüntülenen yerelleştirilmiş iletilerin doğru
şekilde görüntülenmesi için `bind_textdomain_codeset(PACKAGE, "UTF-8")` gibi
reçetelendirilmiş bir çağrı gerekiyor.  Sorun şu ki, bu çağrıyı `argp`'nin
faaliyetlerinden önce yaparsanız komut satırı iletileri Türkçe olarak doğru
basılmıyor.  Eğer komut satırı ayrıştırıcısı Glib'e tümleşik, yani ileti
trafiği için aynı alt yapıyı kullanıyor olsaydı böyle bir sorun da
olmayacaktı.  `popt`'un bu meseleyi erkanına uygun şekilde çözdüğünü de
sanmıyorum, fakat aşağı yukarı her GNOME uygulamasında gördüğüm şu `libpopt`
bağımlılığından dolayı hazzetmediğim bu kitaplığı da denemek istemiyorum.

Birim test meselesi...  CuTest basit iki dosyadan oluşuyor: `CuTest.c` ve
`CuTest.h`.  CuTest'i kullanan bir gerçek hayat örneği aradım ve izini
[APR](http://apr.apache.org/)'de buldum, üstelik tam da benim arzuladığım bazı
zenginleştirmelerle.  Apache geliştiricileri de basitliğinden dolayı CuTest'i
kullanmış.  Glib'e alternatif olarak öne sürülebilecek genel amaçlı bir C
kitaplığı önermem gerekseydi bu basitçe APR olurdu.  Bellek havuzu ve
kanallama (threading) özellikleri harika.  Apache grubunun yazılım misyonuna
da uyuyor, yani taşınabilirliği üst seviyede.  Pratik sonuçları itibarıyla bir
karşılaştırma yapmam mümkün değil, ama taşınabilirliği Glib'den daha iyi
olmalı.  APR, Glib bağlamında önemli _pratik_ sonuçlara yol açacak bir
farklılık var mamafih.  APR, özgür fakat GPL uyumlu olmayan Apache lisansıyla
geliyor.  Yani projenizde GPL bir bileşen varsa APR'den mahrum kalacaksınız;
ufak tefek kod parçaları için benim de sığındığım _fair use_ hali veya kişisel
kullanım dışında tabii.

`CuTest`'i APR'deki değiştirilmiş haliyle alarak
[`autoconfiscate`](http://foldoc.doc.ic.ac.uk/foldoc/foldoc.cgi?autoconfiscate)
etmeye çalıştım.  Amacım `make check` ile icra edilen `check` hedefini
gerçeklemekti.  Bu tip muhayyer makamlarda kullandığım bir isimlendirmeyle
[`frobozz`](http://foldoc.doc.ic.ac.uk/foldoc/foldoc.cgi?frob) dizininde
başlayan denemeler olumlu sonuçlar verince bu test sürecini daha da otomatize
etmek için birkaç betik yazarak `tests/Makefile.am`'e ekledim.  Fakat
`automake`'in keder verici kısıtlarından dolayı normalde sıradan bir
Makefile'da çalışan birçok numara `automake`'de çalışmıyor (ör.  `*_SOURCES`
değişkenlerinde dosyaları açık halde vermek gerekiyor, joker karakterler
sapıtıyor vb.).  Kod üreten betikleri oldum olası sevmemişimdir.  Doğru çözüm
CuTest'de yani kitaplık düzeyinde değişiklikler yapmaktı ki şu anda kaçındığım
bir şey bu.  Bu yüzden `autoconfiscate` sürecini basit tuttum.  Böylesi
anlaşılırlık adına daha iyi oldu.
