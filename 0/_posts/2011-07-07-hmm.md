---
layout: post
title: Hmm
---

Bugün farklı yerlerde bir kaç şey düşündüm.  Evde: "Oda niye bu kadar dağınık?",
arabada: "Yürürken de bu kadar dikkatli misin?"  Zihin gürültüsü mü desek
bunlara, "sorgulama" mı?  (bu da üçüncü soru oldu)  Adı her neyse kemikleşmiş
bir alışkanlık bu.  Anormal vehimlerden, kuşkulardan bahsetmiyorum, yukarıdaki
soruların hiç birinde "kuşku" yok, merak var.  Kesif bir içe bakışı gizleyen
masum (!) sorular...

"Oda niye dağınık?"  Misal, bazı nefret hallerinin gizli bir muhabbete işaret
etmesi gibi, bu dağınıklık da gizli bir düzen idealine işaret ediyor.  Buna
benzer bir cevap verdim.  Sonra kendimi bir roman kahramanı olarak düşledim.

> Bay R odasında nicedir gözlediği dağınıklığı ortadan kaldırmak yönünde hiçbir
> gayret sarfetmemesinin nedenleri üzerinde düşünürken kahvaltısını tamamlamak
> üzereydi.  Bunun keyifli bir soru olduğunu hissetti.  Daima ihtiyaçtan fazla
> miktarda demlediği taze çaydan bir bardak daha alırken "mükemmeliyet iştiyakı"
> diye mırıldandı.  Odanın entropisi dahil pek çok şeyi ideal (ve tanım olarak
> mükemmel) bir geleceğe ertelediğini farketti.

"Yürürken de bu kadar dikkatli misin?"  Bu kadar değil ama evet, dikkatliyim.
Kalabalıkları sevmiyorum; insan sevmediği yerlerde dikkatli oluyor.  Bu cevap
kesmedi fakat.  Yine eski bir alışkanlık...  Bir probleme önerilen ilk çözüm
yeterli bulunmadığında yeni çözümlerin arayışına girişmeden önce sorunun
yasallığını veya nasıl diyelim, bizim gençlerden birinin tabiriyle
"sorulabilitesi"ni sorgulamak lazım.  Zira çözüm arayışıyla ilerleyeceğiniz
yorucu güzergaha çıkmadan önce yeterli motivasyonunuz olmalı.  Yani, yürürken de
bu kadar dikkatli olup olmadığımı neden soruyorum?

> Gözü devir göstergesinde, kulağı motor sesindeyken tüm duyu organlarının bu
> olağan sürüş eylemine odaklanmış olmasından rahatsız oldu.  Bu rahatsızlığı
> bir nebze gidermek için yürürken de bu kadar dikkatli olup olmadığını sordu
> kendine.  Yolda yürümek de araç sürmek gibi öteki dünyayla temas kurma
> zorunluluğundan kaynaklanan eylemler olduğuna göre: "öteki tehlikelidir, evet
> yürürken de dikkatliyim" diye düşündü.  Sonra, direksiyondaki acemiliğini
> böyle küçük bir zihin oyunuyla bastırmanın verdiği geçici bir öz güvenle gaza
> bastı.  Beşinci vites...  İşte en tepede.

Önümüz hafta izne ayrılıyorum.  Tatilde ne yapacağız?  Edebiyat parçalıyoruz ya,
yapmaya başladık bile.  [Kitlelerin
çağrısına](http://roktas.me/006/brahms/#comment-241879800) kulak verdim, okumak
yerine yazmak istiyorum biraz.  "Üstadlar okumazlar, yazarlar!"  Muazzez
kaarilerime duyurulur, iki dilde yazmaya niyetliyim: Türkçe ve Go.  Go'da nesne
yönelimli programlama çok lezzetli bir konu olarak duruyor.  Güz yarıyılı
"Programlama Dilleri" dersinde güzel servis edilir bu.

Ama bu ortamda siparişler daima "ortaya bir karışık" türünde olacak.  Masamda
bir kitap var: Strunk ve White'tan ["The Elements of
Style"](http://en.wikipedia.org/wiki/The_Elements_of_Style).  İngilizce'de doğru
ve güzel yazmanın kurallarını 80 sayfada özetleyen bir klasik (lüzumsuz
"traş"tan kaçınan ince kitaplara bayılıyorum, ["The C Programming
Language"](http://en.wikipedia.org/wiki/The_C_Programming_Language) bir başka
örnek).  Arada buna bakıyorum, "okumak yerine yaz" kararından şüphe duyarak...
Bir ara yol olarak acaba bu kitaptaki kuralları Türkçe'ye uyarlayarak mı yazsam
veya doğrudan kitabı Türkçe'ye uyarlasam?  Hani Can Yücel'in Şekspir'in 66'ncı
sonesine uyguladığı asimilasyon gibi...

            Vazgeçtim bu dünyadan tek ölüm paklar beni,
            Değmez bu yangın yeri, avuç açmaya değmez.
            Değil mi ki çiğnenmiş inancın en seçkini,
            Değil mi ki yoksullar mutluluktan habersiz,
            Değil mi ki ayaklar altında insan onuru,
            O kızoğlan kız erdem dağlara kaldırılmış,
            Ezilmiş, horgörülmüş el emeği, göz nuru,
            Ödlekler geçmiş başa, derken mertlik bozulmuş,
            Değil mi ki korkudan dili bağlı sanatın,
            Değil mi ki çılgınlık sahip çıkmış düzene,
            Doğruya doğru derken eğriye çıkmış adın,
            Değil mi ki kötüler kadı olmuş Yemen'e
            Vazgeçtim bu dünyadan, dünyamdan geçtim ama,
            Seni yalnız komak var, o koyuyor adama.

"And captive good attending captain ill"i, "Değil mi ki kötüler kadı olmuş
Yemen'e" satırıyla karşılayan bu çeviriye "çeviri" demek haksızlık olur.

Neyse böyle bir uyarlama ne haddimize, bunu geçelim...

Evet izne ayrılıyorum.  Geçen her gün ormanda yürürken yanından geçtiğimiz bir
ağaç gibi.  Ağaçlarla ilgilenirken ormanı ıskalamaya başladık sanki.  Verilerin
konsolidasyonu gerekiyor, rutin bir işlem.  Bir sonraki güne kadar dükkanı
kapatırken alınan bir "Z raporu" gibi.

Ha bir de...  Okuma kolajları yapsak mı?  Fikir muhterem kardeşim
[Bahtiyar](http://www.facebook.com/bsahaf)'dan.  Ahmet Hamdi Tanpınar'ın
"Huzur"undan iktibaslar yapıyor şu günlerde.

> O gün akşama kadar bekledi.  Ertesi gün de...  Nuran gelmedi!  Mümtaz artık,
> O’nun gerçekte var olmadığını, bütün yaşadıklarının muhayyilesinin kendisine
> bir oyunu olduğunu düşünmeye başladı.

Postmodern zamanlar bunlar.  Bravo!  Feysbuk böyle kullanılmalı.
