---
layout: post
title: Yağmurlu Bir Hafta Sonunda Brahms Dinlerken
---

Brahms dinlerdik.  Kemale erdik yine dinliyoruz.  Yüksek zevklerin insanı olmak
adına değil, salt zevk aldığımız için.  Hem ben Cengiz Kurtoğlu'nu da severim,
ama yağmurlu hafta sonlarında değil.  Samsun-İstanbul karayolunda 302S model bir
dandik otobüste gece yarısı Atkaracalar civarında seyir halindeyken ışığı yanan
evlere bakar halde dinlemeyi severim.  Bak pek bir Yılmaz Erdoğani oldu bu
cümle...

"Macar Dansları" hatırladığım kadarıyla lise harçlığıyla satın aldığım ikinci
kaset.  (Bir arkadaş da hediye etmiş olabilir, şüphede kaldım şimdi.  Satın
aldığım ilk kaseti iyi biliyorum ama: "Rossini'nin Uvertürleri".) "Yağmurlu
hafta sonlarında yapılacak işler" gibi bir etkinlik türü var.  Alabildiğine
romantik bir adlandırma, fakat bu etkinliklerin "Brahms dinlemek" nevinden
romantik olması da gerekmiyor.

Öğrencilerden mesleki anlamda kendilerine yol göstermemi isteyen mektuplar
alıyorum.  Her seferinde uygun bir vakitte cevap vermek üzere ertelediğim bu
mektuplar bakıyorum epey birikmiş.  "Yapay dillerde (program) yazmakla
yetinmeyin, kendi doğal dilinizde de bir şeyler yazın" nasihatını araya mutlaka
sıkıştıracağım ama buna yüzüm yok, önce benim yazmam lazım.  Bir zamanlar
yağmurlu hafta sonlarında yaptığım gibi...

"57 Notlarının" hali hazırda dibe vurmuş okuyucu istatistiklerine baktım.
Siteye Feysbuk'tan giriş yapanların sayısı çok yüksek.  Enteresan zamanlar...
Bu Feysbuk denilen nane herkese iyi-kötü birer "içerik sağlayıcısı" olma imkanı
sundu.  Cahit Koytak artık şiirlerini "Feys"ten yayınlıyor.  Mustafa
Karaosmanoğlu abimiz de öyle...  Söylecek sözü, gösterecek resmi, dinletecek
müziği olanlar; hasılı kelam içeriğin her türü Feysbuk kanvaslarında akıyor.  O
halde ne duruyoruz, RSS Graffiti ile biz de akalım.  Heybemizde sözler bulunur
şüphesiz.  Ama telif sözler olmalı, aktarma değil.  Maskelerden, artistik
hareketlerden gına geldim.

"Gençliğin Feysbuk'taki hal-i pür melali" üzerinde durmak lazım mesela.  Ne
kadar çok "aşık" var yahu.  Kendi gençliğimden şüphe eder oldum.  Ulan biz
gençliğimizi Mars'ta mı yaşadık, extra-terrestiallar ("ET" olarak okuyunuz)
arasında naçar halde.  Öyle bir sosyolojik bir fenomen yani...  Yazmak lazım
bunu, ama an itibarıyla sözüm bitti.
